jublet


min tunga försäkrar sig om att tänderna sitter kvar  min blick kröker sig tillbaka  jag greppar dumt efter sömnögonblicket  jag tänker utan avsikt  jag vill inte tänka  hör på  jag vill inte fastna  jag vill  jag vill  låt mig  jag måste  hör på  jag ska  jag vill



hugga tag i en vanvettig rörelse  rycka och slå  spränga allt skinn och sprätta benflisor i alla riktningar   skrika ut bitar av mina lungor  de landar i petriskålar och växer till söndertrasade foster

pressa kind mot nästa kind  solsvedda kind  kinden under duschstrålens högsta tryck  kinden mot insida lår  kinden mot klumpigt rakad hals  kind mot kind mot kind

ligga sömnlös i en himlasäng framför projektorn  tolka allt flimmer och se alla filmer  svälja det kompletta arkivet av våld och erotik och korruption  idissla bilderna i tusen år



spela på skorrande blås  stå naken i pissregnet  huka mig bland törnen som sliter upp djupa revor i mina lår  märka mitt revir med koagulerat blod

knarka  ge mig allt knark  sluta omedelbart att knarka och skicka bort allt knark  till mig  skicka knarket till mig  det är mitt knark nu

blöda och blöda och blöda  rycka ut alla tänder och ersätta dem med guld  fingertoppar och porslinsbitar och glasskärvor  USB-minnen och företagshemligheter  och använda navelpiercings  fylla koppen med snor och galla och dricka upp igen  borsta tänderna med ditt saliv  gurgla och spara som stekfett i en glasburk vid spisen



ringla ihop svansen och bädda ner mig bland tio andra kroppar  vår delade skållande värme dallrar över sängen i en tandköttsröd ångbubbla

att mattan ska omfamna mig  skåpet ska omfamna mig  bordet ska omfamna mig  soffans dynor ska svälja min kropp  bli rummets egenmäktiga spädbarn  dricka upp all mjölk  svepa alla gamla gräddiga utgångna paket  tungkyssa smält choklad  bränna gommen och läpparna så huden flagnar och trådar sig  pressa handen mot väggar och golv  känna tryggheten i betong

slumra på soffan  kollapsa på dörrmattan  stupa i din famn  vila i gräset med fästingar över hela min kropp sova och sova djupare  djupt nere i drömlös sömn  kisa mot ytan men inget se utom mättade vidder av drömlös sömn  mer sömn  ännu mer sömn  



krypa in i hans armhåla  låta leden komprimera mitt kött och mortla mitt skelett  han släpar mig till sin lya och lämnar mig vikt över sängkanten  böjer bak mina armar och håller dem så

slicka blommande vass och tatuera insidan av ögat och tänja ut mina örsnibbar och raka min skalle  raka hela min kropp  rista in hemliga koder under naglarna och smuggla sprit bakom brutna revben

plantera en orkidé i hundra kilo geléartade ansamlingar från tio tusen ensamma killars flottiga datortangenter

dra in flytande guld i bihålorna  snyta ut glitter och kristall  byta ut så många kroppsdelar som möjligt mot marmor och porslin  beställa specialdesignade ornament från utlandet  donera alla mina organ och fylla buken med hushållssopor



att gängliga händer ska knåda min kropp  jag ska själv knåda  möta den andra kroppen som deg  formlös och öppen för alla former  tungan är som gjord för varje ord  alla ord ska passa i min mun  även de fulaste och snuskigaste  ännu fulare  ännu snuskigare

vada i unket stilla vatten  spela på din flöjt  spela under jord  äta din skit och lyssna på varje ord du har att säga  ta varje ord med adrenalinpenna direkt in i låret  blöda i din dusch  göra sallad av gamla könshår  koka ägg i toalettens luktstopp  tugga och svälja din mat innan jag stöter upp den igen för din konsumtion  be dig suga på min längst gångna tand  allt mitt kalcium är ditt kalcium  sug det direkt ur mitt skelett

försiktigt ömsa min epidermis och ställa mig i duschen som en ångande och kängurufosterröd silkespojke  han som bär sina naglar som örhängen  har nålar under naglarna  naglar av nålar  utföra akupunktur i duschstrålens oljeos



projicera nyheternas alla kriser och våldsdåd med ögonlaser direkt in i synnerven  spränga trumhinnan  trappa upp min tinnitus  du ska höra min tinnitus  min tinnitus ska hålla dig vaken om natten

åla genom avloppsrör och sprida min smuts över varje bord  spilla alla glas och hälla upp för mycket kaffe och bränna bort alla fingeravtryck  hålla hallucinatoriska politiska tirader uppflugen på hallbyrån 



lära mig var alla dina köksredskap finns  varje gaffel och skeds rättmätiga plats  besöka alla rum  avläsa kryptiska spådomar i urin- och mens- och spermafläckarna bland grannarnas lakan  laga alldeles för stark mat till alla jag känner och spara en portion till alla jag någonsin träffat

slåss och slåss och slåss  slåss och slåss och slåss och  upprätta ett våldsamt spänningsfält av den renaste ömhet du kan tänka dig  bara se  bara se denna vidriga våldsamma ömhet

